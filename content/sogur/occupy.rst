Bandaríkin á tímum Occupy
=========================

:author: Rúnar Berg Baugsson Sigríðarson
:date: 2013-04-25 01:44:22
:slug: bandarikin-a-timum-occupy
:lang: is
:category: Sögur
:group: Sögur
:template: occupy

:summary: Veturinn 2012–2013 var ég á puttaferðalagi um Bandaríkin, markmiðið
          var að skoða sem mest fyrir sem minnstan pening. Þennan sama vetur
          gerðist svolítið merkilegt í þessum sama heimshluta. Fólk fjölmennti
          í almenningsgörðum og á götutorgum, og tók sér þau,
          *occupy-uðu*. Þorri puttaferðalagsins fór því í það að heimsækja
          þessi flest þau occupy sem urðu á vegi mínum.  Þetta er sagan
          þeirra, hvernig þau hófust, stækkuðu, og lognuðust svo út. En þetta
          er líka saga puttaferðalangs sem sá þetta allt gerast á vegum
          úti. Þettar er sagan um það þegar ég ferðaðist um Bandaríkin á tímum
          occupy.

.. contents:: Efnisyfirlit
..
    1  Upphafið
      1.1  Occupy Worcester
      1.2  Occupy Boston
      1.3  Occupy Canada
    2  Lífið í mótmælum
      2.1  Occupy Detroit
      2.2  Occupy Ann Arbor
      2.3  Occupy Together
      2.4  Occupy Boise
    3  Endirinn
      3.1  Occupy Seattle
      3.2  Occupy Portland & San Francisco
      3.3  Occupy the South West
    4  Niðurstöður
    5  Neðanmálsgreinar

.. epigraph::
   | Í sex mánuði ferðaðist ég um Ameríku.  
   | Í sex mánuði ferðaðist ég um Ameríku meðan Ameríka hristist.
   
Upphafið
--------

Hópur anarkista hélt útifund við Zuccotti park nálægt Wall St. Manhattan, allir
velkomnir. Sósíalistar, marxistar, nýhílistar, unglingar, heimilisleysingjar,
örykjar, fyrrverandi hermenn, ólöglegir innflytjendur, fíklar og hipsterar, sem
öll bjuggu saman í garðinum næstu mánuðina. Þreytt á ítökum auðvaldsins í öllu,
þreytt á að kjósa sér forseta á fjögurra ára fresti sem alltaf er brúða
fyrirtækjanna, þreytt á að allar þjóðfélagsbreytingar virðist gera ríkustu eitt
prósentin valdameiri og fátækari 99 prósentin örvæntingarfyllri, þreytt á að
geta ekki snúið sér neitt, geta ekki stundað viðskipti, ekki unnið vinnu og ekki
einu sinni borgað skatta, án þess að styðja kerfi sem hlífir þeim ríkustu en
arðrænir þá fátækari. Þau byggðu sér bókasafn, jógasal, almenningseldhús,
sjúkrabúðir, skóla, sitt eigið samskiptanet, fjölmiðlun, rannsóknir, bókmenntir,
mótuðu sitt eigið stjórnarfar og sína eigin heimspeki. Þau lærðu sjálf af hvoru
öðru, fyrir hvort annað, elduðu mat saman, fyrir hvort annað, og alla sem vildu
borða með þeim. Þau börðust gegn óréttlæti, mismunun, arðráni,
umhverfisspjöllum, ofbeldi og fordómum, of allt á sínum eigin forsendum, fyrir
sjálft sig og samfélagið sem þau bjuggu í. Þetta gerðu þau í almenningsgarði sem
þau kölluðu sinn eiginn, endurnuminn, yfirtekinn, *occupy-aður*.

Þessi ólíki hópur, þreyttur á að bíða eftir byltingunni, bjó sér sjálfur til
byltingu, og kallaði hana *Occupy Wall Street*. Hver fyrir sig sem hann sjálfur,
hver á sínum forsendum, ekki sem ein heild, heldur hópur fólks sem stendur
saman. Saman gegn ofbeldi og arðráni. Hópur ólíkra einstaklinga, með ólíkar
skoðanir, sem notar ólíkar aðferðir til að ná ólíkum markmiðum. En saman standa
þau gegn óréttlæti, gegn bilaðri heimsmynd, gegn því að þau allra ríkustu
stjórni öllu. Saman taka þau fjármálaheiminn af auðvaldinu, saman ná þau Wall
Street á sitt vald, saman tökum við Wall Street.

Occupy Worcester
~~~~~~~~~~~~~~~~

Ég var í Worcester, Massachusetts, þegar ég heyrði fréttirnar. Ung stúlka sem ég
gisti hjá, Couch-sörfaði, Katrina að nafni, tilkynnti mér og tveim meðleigendum
(David og Lisa) að hópur fólks hefði fylkt liði við Wall Street og tekið sér
garð. Þau höfðu *Occupy-að*. „Loksins er eitthvað að gerast í
Ameríku,“ sögðu þau. „Við erum búin að bíða eftir þessu lengi.“

Það átti að fara að lífláta Troy Davis seinna í vikunni. Alhvítur kviðdómur
dæmdi hinn hörundsdökka Troy Davis til dauða þrátt fyrir skort á
sönnunargögnum. Við Katrina, Lisa og David vorum öll sammála um að rasismi
þrifist í réttarkerfinu, rasismi sem þurfti að eyða með öllum tiltækum
ráðum. Katrina sagði mér líka frá nýju pípunum, hræðilegu yfirvofandi
umhverfisslysi, sem leggja átti frá Kanada um einstaka náttúru, yfir vatnsból
frumbyggja, verndarsvæði, þjóðgarða, yfir akra og aðrar auðlindir. Inn í pípunum
átti að flytja tjörusand frá Kanada til Bandaríkjanna. Markmiðið var að búa til
fleiri störf. 20.000 ný störf var einhversstaðar sagt\ [#ny_storf]_. Við töluðum
um Palestínu, um erfðabreytt matvæli, um áliðnaðinn og olíuiðnaðinn, við töluðum
um verðbréfamarkaðinn, um námslánakerfið, sjúkratryggingakerfið og
vinnumarkaðinn, um það hvernig háskólamenntaðir sérfræðingar starfa við að selja
okkur drasl sem lætur okkur líða illa, steypir okkur í skuldir og kostar okkur
andrúmsloftið og loftslagið við að framleiða, við töluðum um olíulekann við
Mexíkóflóa, manngerða jarðskjálfta við Hveragerði og á Reykjanesi og
loftslagsbreytingarnar, við töluðum um stríð, stéttaskiptingu, sóun
náttúruauðlinda, persónunjósnir. Við töluðum um öll þessi einkenni sem við vorum
sammála um að væri bein afleiðing heilkennisins *kapítalismi*.

Þessu þurfti að breyta. Það á ekki að fórna jörðinni okkar fyrir hagsmuni hinna
ríku. Alla rányrkju og mengun verður að stöðva, öllu óréttlæti og fordómum
verður að eyða. Það verður að drepa í fjármálaheiminum áður en hann drepur
okkur. Ég, verandi frá Íslandi, ætti að vita eitthvað um þetta. Ég meina, við
áttum okkar byltingu gegn auðvaldinu veturinn 2008–2009. Búsáhaldabyltingin
svokallaða gæti verið fyrirmynd fyrir þá bandarísku. Verandi frá landi þar sem
sósíalisti, femínisti og opinberlega samkynhneigður forsætisráðherra er í
samstarfi við yfirlýsta umhverfissinna í ríkisstjórn.

Áður en Katrina og félagar hittu mig höfðu þau heyrt eitthvað um Ísland. Þau
höfðu heyrt að við Íslendingar hefðum skipt út stjórnvöldum í öldu mótmæla í
kjölfar hrunsins, við hefðum ákært bankamennina sem voru ábyrgir og við hefðum
neitað að borga skuldirnar sem bankakerfið skildi almenning eftir í. Þau höfðu
líka heyrt að núna væru umhverfisverndarsinnar og femínistar við
stjórnvölinn. Þau sögðu mér að Bandaríkjamenn ættu að taka Ísland til
fyrirmyndar. Ég sagði þeim frá þáttöku minni í hinni meintu Búsáhaldabyltingu,
frá „árás“ níumenninganna á Alþingi 2008, fjöldamótmælunum á Austurvelli,
„árásinni“ á lögreglustöðina við Hlemm eftir Bónusflaggið,
Kryddsíldarmótmælunum, Icesave-kosningunum, hústökunni á Vatnsstíg o.s.frv. En
ég sagði þeim líka frá misheppnaðri endurmönnun á Alþingi, hvernig „græna“
ríkisstjórnin hafi reist nýjar virkjanir og færi í nýjar álversframkvæmdir,
hvernig hún beri ábyrgð á rányrkju jarðhitasvæða (og manngerða jarðskjálfta),
og frá þeirri staðreynd að „græna“ ríkisstjórnin okkar ber ábyrgð á
hvalveiðum\ [#greenpeace]_. Ég sagði þeim líka frá sjónarspilinu í kring um endurreisn
bankakerfisins, frá ákærunni gegn níumenningunum og tilraunum „nýju“
ríkisstjórnarinnar til að fá okkur til að borga Icesave, hvað femíniski
forsætisráðherrann okkar varð fúl yfir því að þjóðin fengi að ráða því hvort
hún ætlaði að borga skuldir einkafyrirtækja.

Þau urðu fyrir miklum vonbrigðum þegar ég sagði þeim hvað hafði raunverulega
gerst á Íslandi. „Alltaf þegar eitthvað gerist, þá þarf að eyðileggja það,“
dæstu þau.

Engar mótmælendabúðir í líkindum við þær í Zuccotti Park voru reistar í
Worcester. Nágrannaborgin Boston varð þó landsfræg fyrir sínar.

Occupy Boston
~~~~~~~~~~~~~

Occupy Wall Street var ekki vikugamalt þegar ég var í Boston og Occupy Boston
átti ekki eftir að byrja fyrr en ég var komin úr borginni og í fjallgöngu í New
Hampshire. Stelpan sem ég gisti hjá í Boston (nánar til tekið Tufts) átti þó
síðar eftir að verða með virkari þátttakendum í Occupy-öldunni. Hún heitir
Aliza og líkt og Worcester-liðið er Aliza grænmetisæta, náttúruverndarsinni og
yfirlýstur femínisti. Reyndar eru þessir þrír mannkostir einkennandi fyrir þá
flesta sem ég átti eftir að hitta næstu 6 mánuðina.

Á Tufts-háskólasvæðinu var ekkert sem benti til þess sem koma skyldi. Auðvitað
var mikið talað um feðraveldið, náttúruspjöll, fasisma og kúgun. En það var
enginn að tala um að hrinda af stað öldu mótmæla þar sem gildum kapítalismans
yrði hafnað með því að reisa tjaldbúðir í miðborginni. Tufts-nemendur söfnuðust
bara saman á háskólasvæðinu sínu, deildu sögum, kenndu hvorum öðrum að poy-a og
bökuðu möffins fyrir hvort annað. Ég man sérstaklega að enginn kvaddi með
handabandi. „Hér föðmumst við,“ var sagt. Hipparnir voru semsagt þar sem
yfirvöld vildu hafa þau. Úti í garði að leika sér.

Svo reið mótmælaaldan yfir Boston. Hundruð handteknir, eignarspjöll, einhver
meiðsli á mótmælendum og lögreglumönnum. Löggan ætlaði ekki að leifa því sem
gerðist í New York að endurtaka sig í Boston og mætti því mótmælendum af fullri
hörku. Fréttirnar náðu um allt landið og jafnvel allan heim. Meira að segja í
Kanada var fólk að tala um það sem gerðist í Boston.

Á sama tíma þá var ég einn úti í náttúrunni, með bakpokann og tjaldið mitt,
gangandi eftir Appalachian leiðinni frægu. Aliza og aðrir mótmælendur voru hins
vegar með tjöldin sín í hávaðasömu fjármálahverfi Boston-borgar. Ég í kyrrð og
sælu úti í skógi, Aliza með piparúða framan í sér, hótuð handtaka, rifin til og
frá, af ofbeldisfullum lögreglumönnum. Á meðan ég gekk hinn rólegasti upp og
niður fjallshlíðar þar sem tréin í kringum mig felldu haustlaufin sín í léttri
golunni, var allt í báli og brand í Boston.

Það var ekki fyrr en hinum megin landamæranna, í Québec, sem ég tengdi tölvuna
mína við internetið og sá fréttirnar: „*Aliza just joined Tufts Occupy Boston* –
5 days ago.“ „**Aliza**: *I wasn't arrested, but many of my close friends
were. The police was far too brutal and answered with a really uncalled for
voilence* – 3 days ago.“ *„Aliza just joined the group Occupy Boston* – 3 days
ago.“ „**Aliza:** *A demonstration to protest unnessasery police brutality today
at 2 pm. Show up in soliderity with those arrested last friday* – 3 hours ago.“

Occupy Canada
~~~~~~~~~~~~~

Í Kanada kynntist ég fleiri róttæklingum. Ég var hýstur af aðgerðasinnanum Roz í
Montréal. Hún vann með fórnarlömbum nauðgana og barðist fyrir réttindum
innflytjenda sem lent hafa utan kerfisins. Heima hjá henna bjó mexíkanskur
innflytjandi og aðgerðasinninn Alejandro. Einn morgun vaknaði ég við það að í
húsinu var haldinn fundur á spænsku. Ég heyrði talað með ekvadorískum,
mið-amerískum, norður-spænskum sem og mexíkönskum hreim. Eflaust var fundurinn
um beinar aðgerðir gegn mannskaðandi innflytjendastefnu stjórnvalda. François,
kærasti Roz, var harður Linux notandi, hann notaði engan hugbúnað sem var með
hamlandi höfundarétti af pólitískum ástæðum. Hann átti líka sitt eigið
hlynsírópstré og býflugnabú. Ef hann var spurður sagðist François ekki vera
Kanadabúi heldur Québec-búi. En hann tilheyrir hópi sem krefst aðskilnaðar
Québec-fylkis og Kanada\ [#adskilnadarstefna]_.

Í Montréal áttaði ég mig á því að ameríski aktivisminn var ekki jafn bitlaus
og ég hafði áður haldið. Aktivisminn í Norður-Amerísku heimsálfunni var ekki
bara nokkrir sósíalistar að berjast fyrir betra heilbrigðiskerfi, heldur voru
þarna róttæklingar á par við evrópska anarkista. Munurinn á Evrópu og Ameríku
var einungis falinn í hversu sýnilegir aðgerðasinnarnir eru. Í Evrópu eru
haldnar götuóeirðir, bílar og hraðbankar eru brenndir, tómum húsum er breytt í
byltingarmiðstöðvar og pólitísk hæli og svartir fánar anarkismans eru við
hverja kröfugöngu. Í Norður-Ameríku ná svörtu fánarnir ekki út fyrir
áróðursblöðin og útvarpserindin, mótmælagöngurnar eru á gangstéttum til að
trufla ekki bílaumferð og ef fyrirtæki stendur fyrir mannréttindabrotum og
umhverfisspjöllum eru rúður höfuðstöðva þeirra ekki brotnar, heldur er talið
nóg að sneiða hjá vörum þeirra og þjónustu. Ameríska byltingin var horfin,
byltingarsinnar hittust ekki lengur á kaffihúsum að ræða næstu aðgerð gegn
breska heimsveldinu, byltingin hafði smækkað í lífrænar bújarðir, smábýli,
bændamarkað sem selur handsaumaðar töskur frá heimabyggð, samvinnumiðuð
kaupfélög, rokktónlist, frjálsa sköpun og heimaræktað spínat. En þetta var
byrjað að breytast með Occupy-mótmælunum. Frjóar hugmyndir amerísku
aðgerðarsinnanna áttu loksins eftir að líta dagsins ljós og geta af sér
eitthvað nýtt, eitthvað sem evrópsku hugsjónasystkin þeirra höfðu ekki reynt
áður. Ég yfirgaf Kanada þar sem hver ljósastaur, hver veggur og hvert tré
kanadísku borganna var merkt: „*Occupy Montréal/Toronto/Windsor: October 15*\
|th|\ *!*“ Aldan var að ná mér, og ég lét hana skola mér til
Mið-vesturríkjanna.

Lífið í mótmælum
----------------

Occupy Detroit
~~~~~~~~~~~~~~

Í Detroit náði aldan mér. Seinasta daginn minn í Detroit var mótmælaganga
sem markaði upphaf götutökunnar í Detroit.

Ég hafði heyrt af þessari gömlu höfuðborg bílaiðnaðarins, fyrsta fórnarlambi
hrunsins, vöggu hins póst-kapítalíska lífstíls. Ég hafði heyrt að í þessari
víðfemu borg, byggðri fyrir 2.000.000 manns, væri eitthvað merkilegt að
gerast. Að í þessari tómu 900.000 manna borg tæki fólk sér hús til búsetu,
lóðir til landbúnaðar og verksmiðjur fyrir listasmiðjur, og hefði gert það í
nokkur ár. Hljómaði nokkuð róttækt. Ég hugsaði mér að þarna gæti ég gist í
einhverri opinberri hústökunni, kynnst fleirum vinum með líkar
lífsskoðanir. En ég komst að því að þarna eru engar hústökur af evrópskri
fyrirmynd, einungis nauðþurftarhústökur, óopinberar búsetu-hústökur. Fólk
tekur þetta tóma, þetta affall kapítalismans, og nýtir það í ópólitískum
tilgangi. Þarna er fólk ekki að berjast gegn kapítalisma með aðgerðum sínum,
heldur lifa handan hans. Hústökurnar og lóðatökurnar eru sem sagt
*póst-kapítalískar*.

Occupy-mótmælin voru þó púra pólitísk, beinar aðgerðir gegn kapítalisma,
and-kapítalísk. Í mótmælagöngunni, sem markaði upphaf Occupy Detroit, bar
fólk skilti og hrópaði slagorð. Aðallega beindust orðin gegn bönkum og
hagfræðikenningum. Niðurstöðu hæstaréttar sem skilgreindi fyrirtæki sem
manneskjur var mótmælt, lánaþrældómi var mótmælt og auðsöfnun ríkustu 1% á
kostnað hinna valdalausu 99% var mótmælt. „We are the 99%,“ var hrópað! „The
people united, will never be defeated,“ var líka vinsælt slagorð. Guy Fawkes
grímur voru líka vinsælar, en þær voru tilvísun í karakterinn *V* úr
myndasögunni og kvikmyndinni vinsælu *V for Vendetta* sem barðist svo
hatrammalega gegn óbreyttu ástandi í fasísku stjórnarfari. Við lok göngunnar
tóku þau sér torg í miðborginni, reistu sjúkratjald, bókasafn, eldhús, hæli
fyrir heimilislausa og fleira.

Ég ræddi aðeins við mótmælendur, en hélt svo á brott. Það var að byrja að
verða kalt þarna í mið-vestur ríkjum Bandaríkjanna og ég þurfti að drífa mig
yfir til hinnar mildu vesturstrandar, lífið á vegum úti beið mín.

Occupy Ann Arbor
~~~~~~~~~~~~~~~~

En ég fór ekki langt. Aðeins til nágrannaborgar Detroit, Ann Arbor, þar sem
ætlunin var að stoppa fyrir sunnudags-dögurð. Í leit að slíkum sá ég eina
stúlku með mótmælaskilti: *„Where is our affordable housing?“* Ég gaf mig á
tal við hana. Stúlkan hét Michaela og var frá Portland, Oregon. Hún hafði
verið við vinnu ekki ýkja langt frá Ann Arbor en fór þangað til að taka þátt
í mótmælunum. Ég ákvað að grjónagrautur úr möndlumjólk væri ekki vitlaus
dagmálsverður og sauð slíkan handa okkur báðum (og öllum þeim sem
vildu). Dagmálsstoppið átti eftir að verða mun lengra en bara þessi
grjónagrautur.

Í Ann Arbor lærði ég ýmislegt um hreyfinguna. Ég tók þátt í mínu fyrsta
allsherjarþingi (*general assembly*). Ég lærði um strúktúr hreyfingarinnar,
hvernig hún er byggð upp, og hvernig hún skipuleggur aðgerðir. En ásamt því
fékk ég líka innsýn inn í þróun hreyfingarinnar. Síðast en ekki síst fékk ég
þó innsýn í hag heimilislausra í hinu svonefnda landi frelsisins.

Torgið sem var yfirtekið, Liberty square, var annálað fyrir fjölda
heimilislausra sem sóttu þangað. Ég bjó því með þeim um stund, og einn þeirra,
Sincere, varð virkur meðlimur hreyfingarinnar. Ég kynntist af fyrstu hendi
veruleika heimillislausra í Bandaríkjunum. Ég var ekki einn um að fá þessum
raunveruleika slöngvað framan í mig, því hvít millistéttarungmenni allstaðar í
Norður-Ameríku voru allt í einu komin út á götuna, fundu sig í sömu stöðu og
fólk með geðrænar raskanir, óheppnir öryrkjar, fyrrverandi fangar, fíklar og
annað fólk sem lent hafði útundan í samfélaginu. Við áttuðum okkur á því að
eðlilegir hlutir eins og að sofa, fara á klósettið, borða og hreinsa sig urðu
ómögulegir við lífið úti á götunni. Ekkert má maður gera án þess að brjóta lög
og vera þar af leiðandi truflaður, ef ekki af löggunni, þá af gangandi
vegfarendum.  Úti á götu er enginn friður. Þessu hafa heimilislausir
aðlagast. Þau hafa lært að hvað sem skeður er það eina sem gildir að halda í
sitt. Ef þau gera það ekki kemur einhver og tekur það, kannski kemur löggan og
tekur frelsið þitt, kannski koma almennir borgarar og taka næðið þitt, en
líklegast er að það séu félagar þínir á götunni sem koma og taka þær fáu
veraldlegu eignir sem þú átt. Lífið úti á götu er enginn dans á rósum.

Occupy-hryfingin var heldur engin dans á rósum. Eins og samfélagið í heild
þurfti Occupy-hreyfingin að eiga við sín vandamál. Á fyrstu dögum þátttöku
minnar varð ég var við stéttaskiptingu, fordóma, valdafíkn og aðra
samfélagslega kvilla sem virðast vera mannskepnunni í blóð bornir. Áður en ég
kom hafði allsherjarþing Occupy Ann Arbor komist að þeirri niðurstöðu að ekki
beri að reisa tjaldbúðir líkt og í New York, Boston og Detroit. Of tímafrekt
færi að halda tjaldbúðum við og orkunni og tímanum sem færi í það væri betur
varið í beinar aðgerðir og vinnustofur. Michaela og aðrir voru ósátt við þessa
niðurstöðu og tóku sér Liberty square á eigin vegum. Þeir meðlimir
hreyfingarinnar sem höfðu komist að fyrrnefndri niðurstöðu voru ekki ósátt við
þróun mála en litu á eiginlegu götutökuna (*physical occupation*) sem
aukaatriði. Ábúendur götutökunnar voru ekki sátt við þetta viðhorf. Þetta
klauf hreyfinguna og skipti í stéttir, þar sem ábúendur litu á
allsherjarþingið sem einhverskonar yfirvald og sumir þátttakendur
allsherjarþingsins litu á starf ábúenda sem óþarfa\ [#rygur]_. Einnig urðu
vandræði með heimilislausa þátttakandann Sincere. Hann leit á sig sem
allsráðandi í tjaldbúðunum, og hann komst upp með það. Geðræn veikindi (ástæða
þess að margir, þ.á.m. Sincere, búa á götunni í Norður-Ameríku) ollu mjög örum
skapbreytingum. Margir þurftu frá að hverfa frá tjaldbúðunum vegna ofstækis af
hans hálfu. Lífið á götunni hafði lokað fyrir það opna hugarfar sem einkennir
hreyfinguna. Enginn mátti taka þátt nema eiga það undir Sincere fyrst (sem er
gagnstætt stefnu Occupy-hreyfingarinnar).

Þessi vandamál, sem og önnur sem skutu upp kollinum, tóku mikla
orku. Mögulega hefði sú orka getað farið í eitthvað uppbyggilegra, en eðli
mannfélagsins varð mér þarna lifandi ljóst í miðri götutökunni. Við erum öll
ófullkomin á okkar veg, og við munum aldrei ná að búa til fullkomið
samfélag. Við sem manneskjur höfum ekki þá hugrænu getu sem þarf til þess að
geta lifað saman án vandræða. 3 dagar í Occupy Ann Arbor gáfu mér meira
innsæi í eðli samfélagsins en þriggja ára sálfræðinám við Háskóla Íslands.

Besti lærdómurinn sem ég dró af þessu voru mínir eigin fordómar, hugsun sem
ég hugsaði, hegðun sem ég stundaði, sem kúgaði aðra. Á einu
allsherjarþinginu var maður sem vildi svo til að var heimilislaus. Hann
byrjaði að blaðra út fyrir efni fundarins. Fundarstjórinn (*facilitator*)
benti honum á hvað umræðurnar snérust um og beindi umræðunni aftur á rétta
braut. „Flott,“ hugsaði ég. „Núna getur fundurinn haldið áfram.“ Skömmu
seinna fékk kona að nafni Odile orðið\ [#odile]_. Hún benti á ruddalega
framkomu þingsins gegn þessum manni, hvernig við gripum fram í fyrir honum
og hundsuðum það sem hann hafði að segja. Það var alveg rétt hjá henni. Við
sýndum þessum manni hrikalega vanvirðingu og mismunuðum honum á sama hátt og
stjórnvöld eru vön að gera. Þó svo að þessi maður væri að trufla störf
allsherjarþingsins, þá höfðum við engan rétt á þessari háttsemi. Við höfðum
gerst sek um kúgun og vítaverða valdbeitingu, sek um nákvæmlega það sem við
ætluðum að eyða úr samfélaginu. Eftir því sem tíminn leið og ég heimsótti
fleiri mótmælabúðir og sótti fleiri vinnustofur lærði ég réttu leiðina við
að höndla svona mál\ [#retta_leidin]_ og ég lærði líka að þekkja hvenær ég
beiti kúgandi aðgerðum án þess að það þyrfti að benda mér á það í hvert
skipti.

Occupy Together
~~~~~~~~~~~~~~~

Sá sem kynnir sér að einhverju marki aðgerðarsinna og pólitíska rótttæklinga í
Ameríku er fljótur að benda á að orðið *anarkismi*, sem er svo ljóslifandi í
evrópskri jaðarmenningu, er bannorð vestanhafs. Í Ameríku (allavega norðan
Mexíkó) eru menn „sósíalistar“ (eða „marxistar“ ef þeir ert mjög
róttækir). Við Occupy Chigago — borg Haymarket atburðanna, þar sem anarkistar
nítjándu aldar fengu, eftir blóðug átök, almennan vinnutíma styttan niður í 8
stundir — voru árðursritin öll undirrituð vinstri öflunum (en anarkismi, eins
og flestir eiga að vita, lýtur handan allri „vinstri-hægri“ pólitík). Á þessum
bernskudögum occupy-hreyfingarinnar, virtist enginn gera sér grein fyrir
anarkísku eðli hreyfingarinnar\ [#ordnotkun]_.

Formgerð hreyfingarinnar —eða anarkíska eðli hennar— var, að því sem ég best
trúi, ein af ástæðum þess hve árangursrík hún varð. Hver armur hreyfingarinnar
var sjálfstæður. Occupy Ann Arbor var óháð, en í samstöðu við, Occupy
Detroit. Það sem var ákveðið í Occupy New York hafði ekki nema óbein áhrif á
það sem var ákveðið í Occupy Chicago og öfugt. Hreyfingin var án
yfirvalds. Enginn einstaklingur, né hópur einstaklinga, gat ákveðið eitthvað
fyrir hina meðlimi hreyfingarinnar, og engin ein hreyfing (ekki einu sinni
upphafshreyfingin, Occupy Wall Street) gat ákveðið eitthvað fyrir hinar
hreyfingarnar. Ákvörðunarferlið var háð samþykki allra (sem enskumælandi fólk
kallar *consensus*). Samþykki allra þýðir, í stuttu máli, að viljir þú ná
einhverju fram sem hefur áhrif á stefnu hreyfingarinnar, þá berðu það undir
allsherjarþingið. Þegar hugmyndin hefur náð því formi að allir geta samþykkt
hana má hrinda henni í framkvæmd\ [#consensus]_.

Innbyrðis voru hreyfingarnar mjög ólíkar. Chigago gerði hlutina til dæmis
mjög ólíkt New York, Detroit, allt öðruvísi en San Francisco. Bæði voru
tjaldbúðirnar ólíkar\ [#tjaldbudir]_, aðferðarfræðin var ólík\ [#adferdir]_
og formgerðin var ólík. Hvert occupy gerði hlutina eins og það hæfði þeim
best. Stundum lukkaðist einhver formgerðarbreytingin vel á einum stað, það
spurðist út, önnur occupy ræddu það á sínum allsherjarþingum og tóku upp
sína útgáfu af þeim. Stundum lukkaðist hún illa og næsta allsherjarþing
samþykkti að draga hana til baka.

Það sem sameinaði þó þessar mismunandi hreyfingar voru nokkur viðmið: (1)
Öll tóku þau skýra afstöðu gegn ofbeldi\ [#ofbeldi]_, mismunun og kúgun, (2)
allsstaðar höfðu allir jafna möguleika á þátttöku, jafnan ákvörðunarrétt og
jafnan rétt á sínum skoðunum (gefið að skoðunin væri ekki byggð á fordómum
eða hatri), (3) allstaðar var allsherjarþingið hjarta hreyfingarinnar með
mismarga vinnuhópa sem unnu undir því, og (4) allsstaðar voru haldnar
reglulegar vinnustofur þar sem þátttakendur lærðu af hvorum öðrum
m.a. hvernig mætti bæta sig í að fylgja fyrrnefndum viðmiðum.

Occupy Boise
~~~~~~~~~~~~

.. Hér verður farið í það að skrifa um hvernig hreyfingin var fullkomin, það
   er skrifa um Boise, eins og model-occupy, enda er allt down-hill from here

Þegar er var í Boise var hreyfingin á hápunkti sínum. Tveir mánuðir voru liðnir
frá því að tjaldbúðirnar risu í Zuccotti Park í New York, en Boise var rétt að
byrja að reisa sínar. Það fyrsta sem ég sá var æfing í beinum aðgerðum. Hópur
fólks myndaði mennska keðju fyrir framan inngang gamla (og yfirgefna)
dómshússins, annar hópur þóttist vera löggur og hóf handtökur. „Þið eruð á
vinnusvæði lögreglu. Ef þið færið ykkur ekki, þá verðið þið handtekin,“ sagði
einn mótmælandi að þykjast vera lögga. „Fasisti!“ Var öskrað á móti, „við
hlustum ekki á verndara auðvaldsins!“ Það var greinilegt, út frá leikrænum
tilburðum, að mörg þátttakanda höfðu upplifað þessar aðstæður áður. Æfingin
endaði, eins og flest öll mótmæli, á því að lögregluhópurinn réðist að
mótmælendahópnum og handtók þau öll. Eftir á var svo farið ítarlega yfir
atburði æfingarinnar, hver gerði hvað? Gerði einhver mistök? Hvernig væri
raunverulegar handtökur öðruvísi en þessar? Hver yrðu næstu skref?

Boise, höfuðborg Idaho-fylkis, var hvorki með stæðstu né mest áberandi
occupy-um Bandaríkjanna, Það sem vakti mína hrifningu var hve vel með á
nótunum þau voru. Markmiðið var að nýta upplýsingar um hvað hafði tekist og
hvað hafði mistekist í öðrum occupy-um, hvað virkaði og hvað ekki. Allt frá
litlum smáatriðum eins og að stofna *vinnustofur* í staðin fyrir *nefndir*\
[#nefndir]_, í það hve vel mannað sjúkratjaldið væri, og hvernig væri best að
auglýsa fyrir þátttakendum nauðsýn þess að þekkja lögbundinn rétt sinn. „Við
erum búin að fylgjast vel með öðrum Occupy-um svo við séum ekki að endurtaka
mistök þeirra,“ sagði strákur að nafni Anthony mér\ [#anthony]_, sá sami og
stýrt hafði handtökuæfingunni áður.

Margt hafði áunnist á þessum tveim mánuðum frá upphafinu í New York,
mótmælendur vissu betur hvað virkaði, og hvað virkaði ekki. Við vissum betur
hvaða framkoma skilaði hvernig viðbrögðum, hvaða aðgerðir skiluðu hvaða
niðurstöðum og hvaða formgerð skilaði hvaða vinnubrögðum. Í Boise var þessum
upplýsingum vel dreift, bæði í formi áráðurs frá vel útbúnu upplýsingatjaldi,
sem og með reglulegum vinnustofum. Ég man að ég sótti vinnustofur um allt frá
því hvernig ætti að lágmarka kúgandi framkomu (kölluð *„Creating Caring
Community“* af occupy-liðum, í stað hins hefðbundna heitis:
*„Anti-oppression“*), hvernig væri best að stjórna allsherjarþingi, hvernig
væri best að kenna fólki hvernig ætti að stjórna allsherjarþingi, hvernig væri
best að skipuleggja beinar aðgerðir, o.s.frv. Og það virtist virka. Vandamálin
sem ég hafði séð í Ann Arbor virtust ekki vera til staðar þarna, eða allavega
voru þau titlingaskýtur í samanburði. Stéttaskiptingin, valdafíknin og
fordómarnir sáust varla.

Kannski var það öll vinnan sem hafði verið lögð í skipulagninguna sem gerði
Boise svona vandamálalítið í samanburði, kannski var það upplýsingaflæðið,
kannski var það sú staðreynd að tjaldbúðirnar risu með samþykki allra. En hvað
sem það var, þá er ekki hægt að kalla götutökurnar í Boise annað en vel
heppnað samfélag sem saman tókst, í sameinungu, með hjálp hvors annars, að
yfirstíga þau vandamál sem svo plága mannkynið.

En það allra mikilvægasta var, að á meðan öllu þessu stóð — allar
vinnustofurnar, allar umræðurnar, allur lærdómurinn, — hvað þetta var allt
saman skemmtilegt. Persónulega hefði ég aldrei tórað í þessari hreyfingu hefði
ég ekki skemmt mér konunglega. Ég hefði aldrei tórað vinnustofu um hvaða rétt
löggur hafa til að handtaka mann og í hvaða aðstæðum, nema að ég gæti haft
gaman að henni. Né gæti ég búið í tjaldbúðum með tugum öðrum einstaklingum
nema að við gætum skemmt okkur saman, spilað Pictionary á kvöldin, horft á
skrípó á morgnana, deilt sögum yfir matmálstíma. Svo sérstaklega í Boise, en
líka annarsstaðar, þá vorum við að búa til okkar eigið samfélag, á okkar eigin
forsendum, þar sem við lærðum saman, hvor af öðrum, hvernig við gátum búið
saman, og skilið eftir vandamálin sem kapítalískt samfélag þröngvar á okkur,
og haft gaman af því í leiðinni.

Endirinn
--------

.. Farið ofaní hvers vegna þetta gekk ekki, hvaða þættir öllu falli
   hreyfingarinnar, spunnið ofaní hvernig hún lognaðist útaf hægt og
   rólega. Þættirnir verða þá kaflaskiptir eftir virkni þess occupy sem ég
   varð vitni af þeim.

Við vissum öll hvernig þetta myndi enda. Við vissum alveg að það kæmi að því
að lögreglan kæmi vopnuð kylfum og efnavopnum, berði okkur og handtæki. Það
talaði enginn um það, en við vissum það samt. Við ræddum um rétt okkar
gagnvart lögreglunni og varnir gegn henni. Við undirbjuggum okkur og allt
það. En þegar rætt var um framtíð hreyfingarinnar var alltaf gert ráð fyrir að
tjaldbúðirnar yrðu lifandi miðstöð byltingarinnar um ókomna tíð. Við vissum
samt inn í okkur að svo yrði ekki.

Occupy Seattle
~~~~~~~~~~~~~~

.. Vandræði samfélagsins, geðveiki götunnar gerir allar beinar aðerðir mjög
   erfiðar

Það var skrýtin stemningin að koma úr Occupy Boise, þar sem allt gekk svo vel
upp, í Occupy Seattle, með öll sín vandamál. Occupy Boise hafði nýtt sér það
hegðunarmynstur yfirvalda, að tjaldbúðir sem rísa á svæði sem tilheyrir
fylkinu, er frekar látið í friði frá lögreglunni, en t.d. svæði sem tilheyrir
borginni. Með því að tjalda á landi fylkisins fylgdi því ákveðið sjálfstæði
sem Occupy Seattle hafði ekki.

Tjaldbúðirnar í Seattle risu á skólalóð nálægt miðborginni, með samþykki,
stjórnar skólans. Það samþykki var ekki jafn frelsandi og halda mætti því það
gerði hreyfinguna háða yfirvaldi sem náði handan. Fíkniefnavandamál
borgarinnar samanþjöppuðust í kringum mótmælin og samblönduðust
þeim. Sjúkrabíllinn mætti til tjaldbúðanna a.m.k. einu sinni á dag því að
einhver ábúandanna hafði tekið of stóran skammt. Auðvitað leið ekki á löngu
fyrr en skólayfirvöld urðu þreytt á gangi mála og snérust gegn hreyfingunni.

Þessi vandamál voru ekki hreyfingunni að kenna. Þó var hún berskjölduð fyrir
þeim. Fjöldi heimillislausra í Seattle er geysimikill, stór hluti þeirra á við
fíkniefnavandamál að stríða. Borgaryfirvöld gera lítið sem ekkert í málinu,
nema kannski að handataka þessi fornarlömb fíknarinnar og glæpavæða sjúkdóminn
þeirra. Occupy-hreyfingin veitti þessu fólki skjól og bauð þeim upp á mat, gaf
þeim veraldleg gæði sem þau áður þurftu að betla eða stela fyrir. Fólk er ekki
vant að breyta hátterni sínu yfir nóttu, svo þegar í tjalbúðirnar var komið,
var þar stór hluti, inn á milli aðgerðarsinna, sem hélt áfram sínum betlandi
og stelandi lífstíl.

Að búa við hlið þessara vandamála er eitt og séð nógu erfitt, og eflaust hafa
margir aðgerðarsinnar fengið nóg við það eitt. Fjölmiðlar, og eflaust hinn
meðal-borgarbúi, sáu þetta ekki sem erfiðleika, eða vandamál, heldur sem
skömm. *Occupy? — Unglingar, götustrákar, fífl, hirðuleysingjar sem koma
saman, rusla til, dópa, drekka, þykjast meiga allt, og þykjast hafa einhvern
málstað. Einhverja ástæðu.* **Svei!** Órökstuddar lygasögur og rógburður
birtist í „virtum“ fjölmiðlum sem greindu frá þessum mótmælum. Umræðuefnið var
oftar en ekki rusl, rottugangur, fíkniefnamisnotkun og annað slíkt. Í Seattle
hefur þetta allt verið vandamál frá því á sjötta áratug seinustu aldar, og
þurftu borgarbúar aðeins að líta út fyrir bílrúðuna sína til að sjá þetta um
allar götur Seattle-borgar. Occupy-mótmælin fengu þó skömmina fyrir þetta. 

Occupy Portland & San Francisco
~~~~~~~~~~~~~~~~~~~~~~~~~~~~~~~

.. Aðgerðir lögreglunnar. Kannski sameina San Francisco við þennan kafla

Nóttina sem ég kom til Seattle voru fáir mótmælendur í tjaldbúðunum, þorri
þeirra hafði farið til nágrannaborgarinnar Portland að hjálpa til við að verja
búðirnar þar frá yfirvofandi árás lögreglunnar. Morguninn eftir fékk ég að
heyra árangurinn í tvennu lagi:

Occupy the South West
~~~~~~~~~~~~~~~~~~~~~

.. Minnkandi þátttaka mótmælanda, minni bitkraftur. Seinasti kaflinn.

Niðurstöður
-----------

.. class:: footnotes topic

Neðanmálsgreinar
----------------

.. [#ny_storf] Umræðan um þessar pípur minnti mig á
   Kárahnjúkavirkjun. Hrikalegar rökleysur, vítavert veruleikarof og
   hræðsluáróður einkenndi orðræðu þeirra sem vildu byggja pípurnar. *„Barack
   Obama, ekki segja NEI við 20.000 störfum!“* *„Við erum í kreppu. Við eigum
   ekki efni á að vera umhverfissinnuð.“*

.. [#greenpeace] Einn vinur þeirra er einmitt virkur meðlimur Greenpeace.

.. [#adskilnadarstefna] Aðskilnaðarstefna er vinsæl meðal aðgerðasinna í
   norður-amerísku heimsálfunni. Enginn alvöru aðgerðarsinni vill lifa undir
   alríkisstjórninni. Ný-Englendingar vilja aðskilnað Nýja-Englands frá
   Bandaríkjunum, Québec-búar vilja aðskilnað Québec frá Kanada,
   Vesturstrandabúar frá Bresku-Kólembíu suður til Norður-Kaliforníu vilja
   lýsa yfir sjálfstæðri Kaskadíu. Allir eru hlynntir sjálfstæðu Hawaii,
   Puerto Rico og Alaska, svo og auðvitað Tíbet og Palestínu.

.. [#rygur] Þegar ég fór var þessi rígur enn í gangi. Ég heyrði að um
   stundarsakir var stofnuð klofningshreyfing Occupy for all. Nokkrum
   mánuðum síðar þegar ég fór að skoða hvernig allt þetta fór virtist mér að
   þetta hafi lagast og fólk byrjaði að vinna aftur saman. Þegar ég svo
   skoðaði heimasíðuna þeirra í kjölfar þess er ég skrifaði þessa grein
   sýndist mér Occupy Ann Arbor hreyfingin á enda, en grasrótarhreyfingar
   sem urðu til innan Occupy Ann Arbor starfa þó áfram. Meðal annars
   aðgerðahópurinn Imagine Worming Centers
   (http://imaginewarmingcenters.org/) sem miðar að því að veita
   heimilislausum það skjól sem borgaryfirvöld veita ekki.

.. [#odile] Ég get ekki setið á mér að kynna þessa yndislegu konu Odile Haber
   og manninn hennar Alan. Hún er hippi frá sjöunda áratugnum, tók meðal
   annars þátt í stúdentauppreisninni í París '68. Friðarsinni sem stofnaði
   *Women's International Leage for Peace and Justice*
   (http://www.peacewomen.org/). Alan Haber vakti líka aðdáun mína þegar
   hann sýndi mér hönnunarverkið sitt *Friðarborðið*
   (http://www-personal.umich.edu/~megiddo/), þ.e. að í stað stríðs sem
   leysa á öll stríð, að þá væri til borð sem leysa ætti öll stríð.

.. [#retta_leidin] Strákur að nafni Anthony (sem verður kynntur í kaflanum um
   Occupy Boise), sagði mér sögu frá allsherjarþingi sem hann stjórnaði í New
   York. Maður, sem vildi svo til að var svartur, tók sér í sjálfsvald orðið á
   þinginu og fór að blaðra út fyrir efnið. „Fyrirgefðu, en þetta eru ekki
   umræðurnar núna,“ greip Anthony fram í fyrir honum. „Auk þess þá átt þú
   ekki orðið,“ sagði hann og vísaði orðinu aftur eftir mælendaskrá. Það voru
   mistök, því nokkrum mínútum seinna stormaði annar maður, af sama kynþætti
   umræðurnar, og þeytti fúkyrðum um rasisma og stéttarhyggju innan
   hreyfingarinnar. Sökum ofsa var ómögulegt að stöðva manninn, og umræðurnar
   (og þingið með þeim) því úr sögunni. „Það sem ég hefði átt að gera,“ sagði
   Anthony mér seinna, „var að finna vendipunkt í umræðunni, svara honum, og
   benda honum kurteisislega á, í stuttum orðum, hvernig mælendaskráin virkar,
   og fá svo félaga, sem kunnugur er umræðuhefðinni, til að útskýra og kenna
   honum hana í rólegheitum utan þingsins.“

.. [#ordnotkun] Reyndar var almennt samþykki meðal þátttakanda hreyfingarinnar
   um að lágmarka orðnotkun sem skýrskotar til anarkisma. Ástæðan var að
   auglýsa hreyfinguna og ná til stærri markhóps. Orð eins og *„Caring
   Comunity“* voru notuð í stað *„Anti-oppression“*, formgerð hreyfingarinnar
   var lýst sem *„non-coersive“* (ekki þvingandi), *„non-hierarchical“* (án
   stigveldis) og valdafyrirkomulaginu sem *„horizontal“* (láréttu) og
   *„leaderless“* (án leiðtoga), þrátt fyrir að samnefnari alls þess sé
   *„stjórnvaldslaust“*, eða *anarkískt*.

.. [#consensus] Ítarlega má lesa um samþykki allra, og önnur ritverk tengd
   formgerð Occupy og annarra aðgerðarhreyfinga, á http://howtooccupy.org
   eða á http://seedsforchange.org.uk, þá sérstaklega Consensus Decision
   Making (2010) sem nálgast má á
   http://seedsforchange.org.uk/free/consensus.pdf

.. [#tjaldbudir] Í Detroit var sjúkratjald, bókasafn, eldhús og fleira á
   meðan Chicago var einungis með upplýsingaborð og matarvagn, en New York
   var meira að segja með bókasafnsfræðinga á sínum snærum. Í Olympíu,
   Washington, var grasblettur á stærð við nokkra fótboltavelli til að
   tjalda á, á meðan mótmælendur í Chicago höfðu rétt rúmt anddyri
   höfuðstöðva Bank of America sér til umráða.

.. [#adferdir] Ann Arbor byggði skýli fyrir heimilislausa á meðan Chicago
   barði á drumbur í fjármálahverfinu og Oakland lokaði höfnum.

.. [#ofbeldi] Oft var mikil umræða um hvernig bæri að líta á ofbeldi. Allir
   voru sammála um að vítavert líkamlegt ofbeldi væri ekki liðið. Hins vegar
   var deilt um hvort skemmdarverk væru ofbeldi og hvort varnir gegn
   aðgerðum lögreglunnar væru ofbeldi. Þau sem vildu ganga hvað
   friðsamlegast fram skýldu sig á bak við hugmyndafræði friðarhyggjunar
   (*pasifismans*; eða *non-violence*), en þau sem vildu ganga harðar fram
   kölluðu sína hugmyndafræði *aðferðafræðilega fjölbreytni* (*diversity of
   tactics*). Fyrir betri innsýn inn í umræðuna um ofbeldisstefnu
   hreyfingarinnar; sjá: **Nathan Schneider** (19. október, 2011). What
   ‘diversity of tactics’ really means for Occupy Wall Street. *Waging
   Nonviolence* (sótt 24. apríl, 2013 frá:
   http://wagingnonviolence.org/2011/10/what-diversity-of-tactics-really-means-for-occupy-wall-street/)

.. [#nefndir] Ein af mistökum Ann Arbor; *Nefndir* eru eitthvað sem yfirvöld
   setja saman til að ákvarða eitthvað fyrir fólk neðar í stigveldinu, en
   *vinnuhópar* er hópur fólks sem saman reynir að komast að því hvað er
   hópnum sjálfum fyrir bestu.

.. [#anthony] Anthony má kalla einn af forsprokkum hreyfingannar. Hann hafði
   flogið frá mótmælendabúðunum í New York til að hjálpa Boise að skipuleggja
   sínar. Hann hélt ótal vinnustofur til að deila reynslu sinni með okkur
   hinum.
   
.. |th| replace:: :sup:`th`
